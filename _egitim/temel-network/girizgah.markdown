---
layout: tutorial
title:  "Girizgah"
modified: 2023-05-20
author: Taylan Özgür Bildik
coursetitle: "Temel Ağ Eğitimi"
excerpt: "Eğitimin yapısı ve ilerleyiş biçimi hakkında bilgi ediniyoruz."
tags: [network]
categories: [temel-network]
tutorial: 0
cover: girizgahcover.webp
toc: true 
---


# Girizgah

Eğer eğitimi tekrar etmek için burada değilsen, bu bölümü atlamanı kesinlikle önermiyorum. Çünkü bu bölüm, eğitimden ne beklemen gerektiği ve nasıl maksimum verimi alabileceğini izah ettiğim önemli bir bölüm. Ancak her şeyden önce bu eğitimden alabileceğin verimin senin çabalarınla doğru orantılı olduğunun da lütfen unutma.

<p class="yesil">Güzel şeyler çaba, eylem ve tercihlerimizin sonucu olarak ortaya çıkar. <strong>~Epiktetos</strong></p>

Olası soru işaretlerini baştan giderebilmek adına birkaç alt başlıkla temel kavramlara açıklık getirebiliriz. 

### Hedefimiz

Bu eğitim serisinde ağ temellerini teorik olarak en azından giriş düzeyinde anlamayı amaçlıyoruz. Çok fazla detaya girmeden ağ temelleri hakkında bilgi edinmek isteyen herkese uygun bir müfredat içinde başlıca konulardan bahsetmiş olacağız. Eğer ağ konusunda pratik uygulamalar içeren bir eğitim arıyorsanız, doğru eğitimde değilsiniz. Biz bu eğitimde yalnızca teorik kısma odaklanıyor olacağız. Zaten pratik uygulamalar yapmak istiyorsanız da öncelikle teorik olarak nasıl çalıştığını biliyor olmanız gerektiği için öncelikle bu eğitimden başlayabilirsiniz.

### Neden Ağ Temellerini Öğrenmeliyiz ?

Sistem yöneticiliği, devops, siber güvenlik, yazılım geliştirme gibi pek çok alanda ağın temel düzeyde nasıl çalıştığını anlamak iş yapış şeklinizi derinden etkiler. Sorunlara üreteceğiniz yüzeysel çözümler yerine çok daha makul ve mantıklı çözümler bulmanızı sağlar. Hatta çoğu durumda ağ temellerini bilmek işinizi doğru yapmanız için kaçınılmazdır.

### Anlatım Biçimi

Eğitim serisi boyunca yazılı ve yer yer resimler ile desteklenen sıralı bir müfredat düzenini takip edeceğiz. Buradaki anlatımlar birbiri ile bağlantılı olan pek çok konu ve kavramın sırasıyla açıklanması şeklinde ele alınıyor. Yani tüm eğitim birbiri ile ilişkili olan bir bütünün parçalarından ibaret. Bu sebeple eğitimin bazı bölümlerinde geçmişte bahsedilen kavramlara atıfta bulunuyor ya da aynı konuyu, yeni konuyla birlikte tekrar ele alıyor olacağız. Bu gibi durumlara eğitimin düştüğü tekrarlardan ziyade, öğrenilen bilgilerin sentezlenmesi olarak bakmak çok daha doğru bir yaklaşım olacaktır. Eğitim sonunda zaten bu durumu bizzat kendiniz de görmüş olacaksınız.

### Gereksinimler

Bu eğitim serisini takip etmek için kararlılık, merak ve mümkünse internet erişimine sahip bir bilgisayara sahip olmanız yeterli. Anlatımlar teorik olduğu için esasen internet erişimi olan herhangi bir cihaz üzerinden de buradaki anlatımları pekala takip edebilirsiniz. Eğitime başlamak için daha önceden ağ ile ilgili bilgi sahibi olmanız şart değil, çünkü sıfırdan başlayacağız.

<p class="mavi"><strong>ℹ️ Not:</strong> Eğer sürekli internet erişiminiz yoksa, ilgili sayfa içeriklerini tarayıcınız üzerinden PDF olarak kaydedip çevrimdışı şekilde takip edebilirsiniz.</p>

Girizgah olarak söylemek istediklerim bunlar. Böylelikle, eğitimin amacından ve genel ilerleyiş biçiminden kısaca bahsetmiş olduk.